---
layout: post
title:  "San Vinċenz Ferrer"
author: claudio
categories: [ XANDAR IL-KELMA ]
image: assets/images/003.jpg
---

Fis-seklu 14, l-Ewropa u l-Knisja għaddew minn żminijiet koroh. Kien hemm taqlib fis-soċjetà, xiżma fil-Knisja u ħajja Nisranija mdgħajfa. B’ doni tal-Ispirtu s-Santu u mogħni b’setgħa appostolika Vinċenz ġera l-Ewropa fejn wera ruħu bħala predikatur kariżmatiku u għamel ħafna ġid għall-erwieħ. L-ispiritwalità tiegħu hi appostolika u kristoċentrika għax fiha wieħed jimita lil Kristu bħala eżempju tal-akbar qdusija u mudell tal-appostli. Bħala Dumnikan fittex il-verità fit-teoloġija, fl-Iskrittura u f’ubbidjenza lejn il-maġisteru tal-Knisja.

#### Il-bidu ta’ ħajtu bħala Dumnikan

Fit-23 ta’ Jannar 1350 Vinċenz twieled f’Valencia minn Guliermu Ferrer u Kostanza Miguel li kellhom familja kbira u reliġjuża u magħrufa għall-karità kbira lejn il-proxxmu. Jingħad li missieru kellu ħolma profetika li ibnu kien ser ikun famuż mad-dinja kollha. S. Vinċenz ġab miegħu dispożizzjoni tajba għat-tagħlim u l-qdusija li għamlu progress bl-istudju u edukazzjoni tajba. Meta ta’ sitt snin beda l-istudji tiegħu wera progress kbir. Imrobbi f’familja tajba beda juri xewqa kbira lejn it-talb, il-penitenza u l-għajnuna lejn il-foqra. Huwa kien imur jitlob f’diversi knejjes, kellu<br> devozzjoni kbira lejn il-Passjoni ta’ Kristu u kien isum l-Erbgħat u l-Ġimgħat kollha tas-sena. Ta’ sbatax-il sena daħal fl-Ordni Dumnikan, fil-kunvent ta’ Valencia. Wara li studja tajjeb ħafna il-ħajja ta’ S. Duminku biex ifassal ħajtu fuqha beda juri ruħu sod fil-ħajja spiritwali, fit-talb u fl-umiltà. Fis-6 ta’ Ottubru 1368 għamel il-professjoni reliġjuża. Studja f’Valencia, f’Barċellona u f’Lerida. Beda jgħallem il-filosofija f’Barċellona. Fl-1376 mar Toloża għal sentejn studju oħra. Wara ġie ordnat saċerdot, reġa’ lura f’Valencia u beda jgħallem it-teoloġija. Hu rċieva d-Dottorat mill-idejn tal-<br> Kardinal Pietru de Luna, legat tal-Papa Klement VII fl-1378. Fil-Kapitlu ta’ Seo de Urgel tal-1389 ġie nominat predikatur ġenerali. Ix-xiehda tal-ħajja spiritwali tiegħu kompliet tidher fil-ktieb tiegħu,“Il-Ħajja Spiritwali.” Kompla jistudja l-Ebrajk, il-Bibbja u t-Tomiżmu u ltaqa’ ma’ studenti ta’<br> nazzjonijiet differenti u fehmiet filosofiċi u teoloġiċi diversi. Dan kollu għenu ħafna biex jifhem il-mentalitajiet differenti tad-dinja ta’ żminijietu.

#### Il-ħidma fejjieda tiegħu fil-Knisja

Il-Knisja kienet għaddejja minn mumenti diffiċli. Wara l-mewt ta’ Girgor IX, fis- 27 ta’ Marzu 1378 inħatar Papa Urbanu VI. Billi dan wera ħeġġa kbira għas-sewwa u webbes rasu li jpoġġi kollox f’postu anki mal-kardinal u l-qassisin, dawn ma ridux joqogħdu iżjed taħtu. Il-kardinali nġabru f’Fondi u bl-għajnuna tar-Reġina ta’ Napli qalu li kienu għażlu lil Urbanu VI bilfors u għax kienu mġegħlin u mheddin mill-poplu ta’ Ruma għażlu lil Klement VII. Fil-fatt dan tal-aħħar sab li l-poplu ma ridux u għalhekk mar ġewwa Avignon fi Franza. Bosta kienu l-ġrajja li wasslu lill-Knisja f’din il-firda. S. Vinċenz ħadem biex reġa’ ġab il-għaqda. L-Insara ma għarfux lil min fost dawn il-papiet għandhom jobdu: min iżomm ma’ naħa u min iżomm m’oħra. Kemm damet il-firda kull Papa kellu għorrief li jgħinuh. Il-Papa Klement VII ma damx ma miet u l-istess kardinali qiegħdu minn floku lill-Kardinal Pietru ta’ Luna li ħa l-isem ta’ Benedittu XIII. Fl-1395 dan il-Papa li kellu qima kbira lejn S. Vinċenz sejjaħlu ħdejh u għażlu bħala konfessur tiegħu u Majjistru tas-sagri Palazzi. Huwa dan tmintax-il xahar jaqdi dmirijietu fil-qorti tal-Papa. Fil-fehma ta’ S. Vinċenz l-għażla ta’ Beneditttu XIII kienet tiswa, iżda ħadem bl-umiltà ħalli tispiċċa din il-firda. Din il-firda weġġgħet ħafna l-qalb tal-qaddis u kien jagħmel ħafna talb u penitenzi għall-għaqda tal-Knisja. Ġara li deni kbir wassal lil Vinċenz f’tarf il-qabar. Kulħadd stennieh imut minn ħin għal ieħor. Benedittu sar jaf li Vinċenz kien ħażin f’saħħtu; mar biex jarah. Kif wasal lemħu qawwi u sħiħ. Vinċenz talbu biex ineħħih mix-xogħol li kellu u jiddedika ruħu għall-predikazzjoni. Għall-ewwel m’aċċettax, offrielu diversi ħatriet iżda fl-aħħar aċċetta t-talba tiegħu. Fit-22 ta’ Novembru 1399 telaq minn Avignon u mar Valencia biex jibda jxandar il-Kelma t’Alla bla heda ma’ Spanja kollha. Bħala qaddis għaref inxteħet b’ħila fuq xogħlu b’tama kbira f’Alla biex jirbaħ l-erwieħ għall-Knisja. Il-prietki tiegħu kienu jisirqu l-qlub tan-nies li kienu jisimgħu l-Kelma t’Alla. Hu pprietka fi Granada, f’Aragona, f’Salamanca, f’Sainte-Baume u f’Marsilja. Bejn l-1410-13 kompla l-ħidma ta’ evanġelizzazzjoni tiegħu fl-Italja: Ġenova, Savona, San Remo, Piaċenza, Milan. Fl-1406-7 żar iċ-ċentru ta’ Franza u Spanja u fl-1408-10 narawh jaħdem fi Spanja.

#### Għammiel is-sliem

Fl-1410 miet Don Martino, Re ta’ Aragona fi Spanja. Kien hemm ħafna li ppretendew il-kuruna. F’dan it-tfixkil dejjem kienu jistennew li jinqala’ inkwiet serju. Fl-aħħar ftiehmu li jħallu kollox f’idejn disa’ mħallfin. Vinċenz u ħuh Bonifaċju ġew magħżula għas-saltna ta’ Valencia. Wara taħditiet saret il-votazzjoni. Ġie magħżul Ferdinandu. Vinċenz ta l-aħbar lill-kbarat tal-Knisja u tal-Belt. Anki l-Knisja kienet maqsuma fi ġlied. Tliet Papiet ippretendew is-siġġu ta’ Pietru. Vinċenz talab lil Benedittu biex jitlaq ħalli ssir l-għaqda iżda Benedittu qatt ma ried. Inġabar Konċilju Ekumeniku<br> f’Kostanza fl-1414 imsejjaħ mill-Papa ta’ Ruma, Girgor XII fejn stieden lill-Papiet l-oħra jħallu. Benedittu żamm iebes minkejja l-ftehim li kien sar f’Perpigan fil-preżenza tal-Imperatur Siġismondo. Wara tant tentattivi r-Re Ferdinandu sejjaħ lil Vinċenz biex isir imħallef f’din il-kwistjoni. Hu kkundanna r-ras iebsa ta’ Benedittu u r-re ġiegħel lil ibnu werriet tat-tron biex jiffirma digriet li bih neħħa kull ubbidjenza lejh. Vinċenz qara dan id-digriet lill-poplu. Benedittu tniżżel mis-siġġu tal-Papiet. Il-firda spiċċat, il-Papiet l-oħra telqu, Benedittu ma baqagħlu ebda sudditu. Fl-1417 ġie magħżul Ottone Kolonna minn Ruma li ħa l-isem ta’ Martinu V. Vinċenz qatta’ sentejn fi Franza jipprietka f’Nantes u Vannes. Saħħtu bdiet sejra lura u fil-5 ta’ April 1419 miet f’Vannes u ġie kkanonizzat mill-Papa Kallistu III fid-29 ta’ Ġunju 1455.

#### Il-Wirt ta’ S. Vinċenz

Il-kobor ta’ ħafna nies jidher mhux biss f’ħajjithom iżda anki wara mewthom. S. Vinċenz ta servizz kbir lill-Knisja f’ħajtu li ħalla effett wara mewtu. Ġera l-Ewropa kollha u bil-kelma kariżmatika tiegħu rnexxielu jikkonverti tant midinbin u jressaqhom lejn il-Knisja. Huwa kien predikatur Dumnikan kbir għax fuq l-eżempju ta’ S. Duminku ħadem għas-salvazzjoni tal-erwieħ bix-xandir tal-Kelma t’Alla. Kien ħabbar tal-paċi. Imżejjen bl-għerf t’Alla ħadem biex jeqred ix-xiżma. Hekk fil-Knisja reġa’ kien hemm Papa wieħed f’Ruma. Dan id-dinamiżmu tiegħu kien frott tal-virtujiet li fuqhom kienet imsejsa ħajtu. Kien bniedem umli, ta’ talb u ta’ penitenza. Minkejja l-unuri u t-tifħir li kienu jagħtuh in-nies, kien tal-għaġeb fl-umiltà tiegħu li ressqitu lejn Alla u lill-oħrajn lejn il-Mulej. Huwa għamel penitenza bis-sawm u bl-irqad fuq l-injam jew it-tiben. Ħajtu bnieha fuq it-talb. Waqt li jiċċelebra l-quddiesa kuljum kien jitqanqal waqt it-tqarbin. Mal-lejl kien<br> jitlob u jaqra l-Iskrittura. Huwa mudell għalina għax għaraf jgħaqqad il-ħajja qaddisa mal-ħidma appostolika tiegħu. Huwa jdawwalna biex fuq l-eżempju tiegħu nibnu ħajjitna fuq il-passi ta’ Kristu u naħdmu għall-ġid tal-Knisja u tas-soċjetà.

#### Siltiet mit-Trattat fuq il-ħajja spiritwali ta’ S. Vinċenz Ferrer

Meta tipprietka u twissi tkellem bis-sempliċità kif titkellem id-dar, jekk trid tfisser xi għemil partikulari; kemm jista’ jkun inqeda bl-eżempji biex il-midneb, jekk ikun waqa’ fid-dnub li ssemmi, iħoss ruħu milqut minn kliemek u jistħajjel li qed tgħid għalih; qis li kulħadd jara li kliemek ma jkunx imqanqal mis-suppervja jew mill-korla imma jkun ħiereġ minn qiegħ qalbek bi mħabba u ħniena ta’ missier, bħalma missier jagħder lil uliedu meta jidinbu, iħoss fil-mard u jisgħob bih jekk jaqgħu f’xi ħofra fonda, minn fejn ifttex li joħroġhom u jeħlishom u jdur bihom b’qalb ta’ omm. Mela tkellem bħal wieħed li jifraħ bil-progress tagħhom u bit-tama li għad jiksbu l-glorja tal-ġenna. Jekk trid tagħmel ġid spiritwali lil għajrek, l-ewwel dur lejn Alla b’qalbek kollha u itolbu bis-sempliċità biex jagħtik il-grazzja li jimliek bl-imħabba; din hi l-ġabra ta’ kull virtù. 

*Talba: O Alla, bil-predikazzjoni ta’ S. Vinċenz Ferrer int għallimtna nħabirku fit-triq lejn l-art tagħna tas-sema waqt li nistennew is-Salvatur; agħtina nitolbuk li bit-talb tiegħu għalina, imħeġġin fix-xogħol u t-talb infittxu mhux din il-belt li tgħaddi iżda dik li għad trid tiġi. B’ Ibnek.*